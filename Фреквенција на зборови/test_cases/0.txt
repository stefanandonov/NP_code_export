INPUT:
Верувам дека сте забележaле како режимот веќе подолго време во првите редови исфрла неколку млади фигури, кои, наводно, треба да ја симболизираат енергијата и подмладувањето во партијата или да глумат некаков нов бран, за сметка на постарите кадри на кои одамна се навикнавме и сè поретко ги гледаме.
Идејата во суштина е многу попроста и помалку чесна од тоа што се продава во јавноста. Тие неколку млади кои секој ден ги гледаме како се бламираат пред камерите и ја рушат државата, ќе ги наречам четирите мускетари на Мијалков, иако, најверојатно, повеќе би им одговарала метафората со четирите јавачи на апокалипсата. Тодоров, Ристовски, Кралев и Попоски, од кои тројца се барем докажани деца на Мијалков, денес, се ударната игла на режимот. Нормално, тука можеме да ги ставиме и Коневски и Ивановски, Бесими или Сарачини, но ќе се држам до споменатата симболика. Затоа, денес никој повеќе не внимава или не се заморува со Ставревски, Јанкуловска, Јанакиевски и со останатата банда „Аналитико“. Тие се вечни и непроменливи, таканаречени, сенатори на режимот или сениори.
Овие четворицава мускетари на власта ни даваат многу интересни индикации за режимот. Прво, како деца на Мијалков, одговараат директно пред него, иако некои од нив држат во суштина ресори кои не стриктно се сметаат за клучни во политиката. Но, тоа важи за нормални држави, за ненормални, секоја позиција е добра позиција. Конечно, тие се иднината на партијата, пардон, државата! Второ, верувам дека многу ѝ одговара на бандата „Аналитико“, овие млади луѓе да се истурени во јавноста и да го поклопуваат сето останато. Ова е добро за сениорите за малку да се одморат од остварувањата и останатите преродбенички активности, за малку младите да им ја вршат валканата работа.
Трето, режимот сака роботи и послушници, апаратчици, сака модели кои „личат“ пред народот, па така има ли подобра слика од младите кои доаѓаат да ти го моделираат, да го ублажат режимот или барем така да мислиме. И тука, не дека е важно колку навистина овие четворица млади се влијателни и моќни, а во најголем дел не се, она што е важно е дека прифатиле да бидат и се инструмент за една диктатура спроведувана и од младиот човек. Ова, всушност, е уште еден од големите порази и несреќи на овој режим. До кој степен е девалвирана улогата на младиот човек во општеството и во политиката, најдобро го докажуваат овие марионети полни со амбиции.
Поставени за министри, тие требаше да симболизираат енергија и полетност или, политика препуштена на младите. Во реалноста, станува збор само за крајно нестручни и неспособни кадри, кои токму сопствената незаслужно добиена позиција на моќ ќе ја искористат за спроведување на секоја, дури и најлуда и најштетна наредба од претпоставените. Што значи дека не е важно што тие се само марионети или обични извршители, тие се извршители на овој режим и тоа е навистина жалосна позиција за еден млад човек. Од друга страна, фактот што имаме вакви министри, не дека оние постарите се подобри, говори за фактот дека Македонија се соочува со најлошиот, најкатастрофалниот министерски состав во својата историја, односно, покажува дека нема иднина.
Но, како и за сето останато, се јавува еден проблем. Лажната слика се руши. Овие четворица млади, гледано посебно, а гледано и како група, се опасно изгубени во преводот во последно време. Децата на Мијалков тропнаа, во жив песок се, секој е заталкан во некој ќорсокак, фатен во некаков скандал било политички или криминоген, оставен сам да ја симболизира деструктивноста и неспособноста на режимот. И што е следното? Ништо, едноставно, режимот ги јаде своите сопствени деца.
Најпогоден прв да биде изеден ми изгледа токму најголемиот и најважниот млад талент на Груевски и Мијалков, популарниот Нино Тодоров, наследникот, делфинот на Груевски. Младиот човек кој успеа да ги среди професорите, да ги замолчи и да им ја загрози автономијата, познат по илјадници гафови, по вечна потрага од некој попаметен од него, најде месо за своите заби. Штрајкот на докторите е сериозен потфат, бидејќи лекарите се сериозни во својот став да продолжат да штрајкуваат, да се изборат за тоа што е правично и за сопственото достоинство. Верувам дека докторите ќе издржат, затоа што сум убеден дека нивната борба не е само нивна, туку е пример и за сите нас, како треба да му спротиставиме на овој режим. Подеднакво, немам сомнежи дека власта ќе попушти, ќе застане докрај зад Тодоров, но тоа е само уште една потврда за системот кој се руши, за балонот кој евентуално ќе пукне.
Слично е и со министерот за труд и социјала Спиро Ристовски, но тука повеќе до израз доаѓа партискиот криминал на оваа власт. Откако им послужи за чистење на списокот за невработени, сега гледаме дека човекот кој има задача да го правда испразнетиот пензиски фонд, служел и за делење инвалидски пензии по партиска линија. Или, пак, министерот за образование, Панче Кралев, ненадлежен и неспособен да реагира за промената на имињата на училиштата во Чаир. Млад човек кој отиде дотаму да биде маша во злоупотреба на децата за политички цели и за формирање етнички паралелки во општините Аеродром и Сарај. Негов последен, но не и конечен гаф, е изјавата дека лично ќе придонел за раст на наталитетот. Конечно, во четворката која ја споменувам, најсмешен и тоа не само физиономиски, е министерот за надворешни работи, Никола Попоски. Овој млад човек всушност е најмалку министер, тој повеќе е протокол мајстор. Не може да му се накалеми катастрофата која постои во нашата надворешната политика, но најмалку што може е во моменти кога нашиот сосед Грција ги мобилизира сите сили од регионот во сопствена корист, да не нè претставува во Виетнам или во некоја друга земја од Индокина.
Сите овие млади луѓе се доказ, недвосмислена потврда за тупоста и за глупавоста на овој режим. Режим кој е подготвен да ги користи младите само како средства за сопствените злоупотреби и наметнувања, за засилување на својата лажна, виртуелна слика. Поентата и пораката е јасна - никој нема и не треба да биде имун на ова лудило, а најмалку младиот човек.
Иронијата да биде поголема, ние не сме сведоци на некаква реална промена во политичката панорама на нашата земја, каде младите ги заменуваат постарите, каде се менуваат старите делови, колку и тоа лошо да звучи. Напротив, ние сме сведоци на спротивен процес. Младите служат како резервни делови, се користат како потрошни добра за една или две употреби, за постарите да останат нечепнати, непроменети, вечни и заштитени. Ваквиот спротивен ремонт, да го искористам автомеханичарскиот вокабулар, кога се аплицира на луѓе звучи многу насилно и грдо, па затоа и власта употреби еден еуфемизам од типот на нов бран. Но, тоа не ја менува суштината, оној кој што сака да глуми промени, да глуми новост, всушност прави двојна штета. Квалитетните луѓе, без оглед на своите години, биле стари или млади, ѝ се потребни на оваа земја, но денес тие или се маргинализирани или се оставени без иднина.
Денес, вистинската поделба не е апстрактна, таа не е на млади и стари, туку на млади поддржувачи на овој режим и стари волци на режимот кои ги користат младите како најобични делови од автомобил. Со други зборови, ако веќе сум искрен и го користам зборот ремонт, тогаш тоа не може да го направи оваа власт, затоа што таа прави само лош ремонт. Вистинскиот ремонт, би бил тотален ремонт, затоа што цела оваа власт плаче за промена.

OUTPUT:
786
550
[како, млади, режимот, младите, само, тие, човек, овие, овој, режим]
